<!DOCTYPE html>
<html>
	<head>
		<title>lifestream.com</title>
	<meta charset="UTF-8">
	<link rel="stylesheet" href="../style/main.css">
	</head>
<body>
<center>
	<div id="main">
		<h1>Cehizler</h1>
		<p>Üzü taxta, içi xeyir-bərəkət,<br><br>
Boz qıfılı ata-ana qoxulu.<br><br>
Bir bucaqda etməyərək hərəkət,<br><br>
Bir sandıq var yatır yarıyuxulu.<br><br>

Duz dibəyi ilk eşqinin timsalı,<br><br>
Anasından övladına pay düşüb.<br><br>
Cəviz cəhrə həyat yolu misalı,<br><br>
Öz yolunda sahibinə tay düşüb.<br><br>

Əzizidir bu cehizlər nənəmin,<br><br>
Cır-cır cəhrə hələ yenə yağlıdır.<br><br>
Taxta sandıq hey kövrəldir nənəmi,<br><br>
Məhəbbətlə içi dolu bağlıdır.<br><br>

Məhəbbəti bu dibəkdə döyülüb,<br><br>
Ehtiyacı sandığına yığılıb.<br><br>
Arzuları ürəyində düyülüb,<br><br>
Dərdi-qəmi cəhrə ilə dağılıb.<br><br>

Nənəm olub daxmasında yanan şam,<br><br>
Babam onun atəşiylə qızınıb.<br><br>
Əl çəkərək saqqalına hər axşam,<br><br>
Bir ocağın məhəbbətin qazanıb.<br><br>

İşi-gücü söz olmayıb ağıza,<br><br>
Vaxt olubdur ehtiyacdan don geyib.<br><br>
Arxalanıb dik papağa, ağ üzə,<br><br>
Təsəllidən öz donunu gen geyib.<br><br>

Cehiz sandıq hay-harayla gələndə,<br><br>
Demə, içi məhəbbətlə doluymuş.<br><br>
Ər ürəkli, daş dözümlü gəlin də,<br><br>
Bir ürəyin həyat verən qoluymuş.<br><br>

Göz zilləyib gözlərinə baxanda,<br><br>
Baxışlardan yenə sevda süzülür.<br><br>
Babam, nənəm gün dağlardan çıxanda,<br><br>
İlk eşqinən səki üstə düzülür.<br><br>
<a href="../index.html"></a>
</p>
	</div>
	</center>
    </body>
</html>